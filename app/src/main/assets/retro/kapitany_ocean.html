<!DOCTYPE html>
<html lang="hu">
<head>
    <meta charset="UTF-8">
    <meta name="viewport" content="width=device-width,initial-scale=1.0">
    
    <link rel="stylesheet" type="text/css" href="../css/main.css">

    <title>Könyvajánló: The History of Ocean Software</title>

</head>

<body>
    <h1>Könyvajánló: The History of Ocean Software</h1>

    <div class="author">Kapitány</div>

    <p>
        Ha az 1980-as években játszottatok az akkori mikroszámítógépekkel, akkor ismerős lehet számotokra a brit Ocean Software neve.
        A manchesteri céget 1984-ben alapította két angol vállalkozó, David Ward és Jon Woods.
        Oceanék rengeteg játékot adtak ki a hazánkban is elterjedt ZX Spectrumra, a Commodore gépek különböző fajtáira és még jó pár olyan géptípusra, amelyek Magyarországon nem voltak túl ismertek.
        Egészen a 90-es évek közepéig készítették a joystick-pusztító játékaikat, amikor végül felvásárolta őket a francia illetőségű Infogrames Entertainment.
    </p>

    <p>
        Azóta már elég sok év eltelt, így hát megérett az idő arra, hogy a retró rajongók érdeklődésére számítva valaki megírja a cég történetét.
        Ezt a nemes feladatot Chris Wilkins és Roger M.Kean vállalta magára még 2012-ben. Egy Kickstarter projektet indítva összegyűjtötték a pénzt arra, hogy elkészíthessék és kiadhassák a könyvet.
        Az eredmény egy igényes külsejű, végig színes képekkel illusztrált angol nyelvű mű lett, az Ocean - The History.
    </p>

    <p>
        A könyv két fő részre osztható: az első részben a cég történetét ismerhetjük meg, a második részben pedig a volt oceanos fejlesztők visszaemlékezései olvashatók.
        A fejlesztőcsapat megkérdezett tagjai ma már középkorúak, de a cég működése idején többnyire még tizen-huszonéves ifjoncok voltak.
        Jellemző, hogy a csapat egyik hozzájuk képest idősebb, már a negyvenes éveiben járó programozóját, Colin Porch-t egyszerűen csak Fossil-nak (Kövület) becézték :-)
        A leírtak alapján egy olyan cég képe bontakozik ki előttünk, amely - amúgy üzleti szempontból helyesen - főleg a jövedelmezőséget és a határidőket szem előtt tartva nem fantasztikus,
        nem örökké emlékezetes játékokat, hanem inkább tisztességes iparosmunkákat készített, amelyek azért nem okoztak csalódást a vásárlóknak.
        Ha esetleg mégsem volt olyan jó az adott program, akkor Bob Wakelin rajzolt hozzá olyan borítót, ami eladta a boltokban játékot :-)
    </p>

    <p>
        Összességében nekem nagyon tetszett a könyv. Ajánlom mindenkinek olvasásra, akit érdekel a retró játéktörténelem, legalább olvasási szinten tud angolul, és valahonnan be tudja szerezni a könyvet.
        A cikk írásának pillanatában (2025) a kiadó oldalán nem volt kapható a könyv, de az Amazonon Kindle formátumban meg lehet venni.
    </p>
</body>

</html>
