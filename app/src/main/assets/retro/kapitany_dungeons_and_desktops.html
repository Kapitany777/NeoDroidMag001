<!DOCTYPE html>
<html lang="hu">
<head>
    <meta charset="UTF-8">
    <meta name="viewport" content="width=device-width,initial-scale=1.0">

    <link rel="stylesheet" type="text/css" href="../css/main.css">

    <title>Matt Barton: Dungeons and Desktops</title>

</head>

<body>
<h1>Matt Barton: Dungeons and Desktops</h1>

<div class="author">Kapitány</div>

<p>
    Matt Barton angol nyelvű könyvében, melynek címe Dungeons and Desktops, The history of computer
    role-playing games, nem kisebb feladatot vállalt fel, mint a számítógépes szerepjátékok – avagy
    a computer role-playing games (CRPG) – történetének áttekintését. Már maga a témafelvetés is
    érdekes. A címben először is történelemről van szó, miközben az egyik első, kis jóindulattal
    CRPG-nek nevezhető játékot, a Colossal Cave Adventure-t 1976-ban készítette William Crowther. Ez
    szokványos történelmi léptékkel nézve igencsak a közelmúltat jelenti, ám technikatörténeti
    szempontból mégis a rég elfelejtett múltat képviseli. A cím ezen túl szerepjátékokra utal, ami
    némely keményvonalas asztali szerepjátékos számára felérhet egy szentségtöréssel, ugyanis van,
    aki szerint számítógépen nem is lehet valódi RPG-t készíteni. Ha elfogadjuk, hogy léteznek
    CRPG-k, korunkból vagy érdeklődésünkből fakadóan érdekelnek a régi játékok, és valamilyen
    szinten tudunk angolul, akkor Matt Barton könyve ajánlott olvasmány számunkra.
</p>

<p>
    A könyv az 1970-es évekbeli kezdetektől elindulva nagyjából a World of Warcraft-ig tárgyalja a
    témát. Módszere abból áll, hogy konkrét játékok jellemzőit veszi szemügyre, és programtól
    függően fél oldaltól max. 2-3 oldalig terjedő leírást ad róluk, a szöveget pedig fekete-fehér
    képekkel illusztrálja. Ez persze még nem lenne különösebben érdekes, ám Matt Barton úgy
    tárgyalja a témát, hogy a történeten kívül a főleg játéktechnikai szempontból fontos, akkoriban
    újdonságnak számító részeket igyekszik kiemelni. Így egy nagyon jó áttekintést kapunk arról,
    hogy a CRPG-k készítői az adott időszakban jellemző technikai korlátok közé szorítva hogyan
    érték el azt, hogy játékaik sikeresek és keresettek legyenek. A sikerek mellett a nagy buktákat
    sem hallgatja el: sajnos több nagy múltú fejlesztő és kiadó bukott el gyenge programok és rossz
    üzleti döntések miatt, és jutott a bezárás vagy a felvásárlás sorsára.
</p>

<p>
    Mivel az 1970-es években még nem PC-re jelentek meg a játékok, így sok régi géptípussal is
    találkozhatunk a könyv lapjain. Commodore 64, Apple II és más típusok játékait idézi fel a
    szerző, és a régi mainframe gépek sem maradnak ki a tárgyalásból. A 90-es évek PC-s játékai is
    kellemes emlékeket ébreszthetnek az olvasóban: én pl. a könyv hatására vettem elő újra az Eye of
    the Beholder sorozatot, és játszottam vele órákon keresztül DosBox alatt.
</p>

<p>
    Úgy gondolom, hogy a designerek rengeteg hasznos infót és ötletet találhatnak a műben
    összegyűjtve. A könyv nem könnyű olvasmány: én hónapokon keresztül olvasgattam, mindig, amikor
    éppen megfelelő hangulatom volt hozzá. Ettől függetlenül ajánlom mindenkinek, akit érdekel a
    játéktörténet és szereti a számítógépes szerepjátékokat.
</p>

</body>

</html>
