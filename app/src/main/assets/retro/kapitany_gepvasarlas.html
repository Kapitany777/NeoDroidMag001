<!DOCTYPE html>
<html lang="hu">
<head>
    <meta charset="UTF-8">
    <meta name="viewport" content="width=device-width,initial-scale=1.0">

    <link rel="stylesheet" type="text/css" href="../css/main.css">

    <title>Gépvásárlás - térben és időben</title>

</head>

<body>
<h1>Gépvásárlás - térben és időben</h1>

<div class="author">Kapitány</div>

<p>
    Úgy gondolom, az Olvasók között is többen vannak olyanok, akik nem a kétezredik
    év felé szerezték be első számítógépüket. Én 1986-ban jutottam első saját gépemhez,
    amit aztán szép sorban követett a többi: ennek rövid történetét szeretném előadni a
    következő írásban.
</p>

<p>
    Mint fentebb már említettem, az első gép 1986-ban került birtokomba. Ebben az
    időszakban már több ismerősömnek volt saját gépe: ZX Spectrum, Commodore 64 meg
    hasonlók. Az én gépem egy használt Commodore VC=20 volt, amit külföldről hozott be
    az egyik ismerősünk egy ismerőse. Ez a gép már akkor sem számított túl korszerűnek,
    főleg floppy nélkül, de arra tökéletesen megfelelt, hogy a BASIC alapjait meg tudjam
    rajta tanulni; sőt a későbbiekben még gépi kódban is programoztam rajta! Bár
    tényleg nem volt korszerű, de sokkal olcsóbb volt, mint a Magyarországon egyébként
    kapható gépek (akkoriban egy ZX-81 11.000 Ft, egy Commodore 64 50.000 Ft volt a
    helyi Ofotértben). Ennek a gépnek a kissé romos háza még mindig megvan, de
    sajnos már nem lehet használni. Ha esetleg mégis szeretnék VIC-20-on programozni, akkor
    azért el tudom indítani a The C64-et VIC-20 módban :-)
</p>

<p>
    A következő gépem egy Commodore 64-es volt, amit 1988-ban vásároltunk az NSZK-ban.
    Emlékeim szerint ekkor még mindig jobban megérte Ausztriába vagy az NSZK-ba kimenni
    egy új gépért (még a vámmal együtt is), mint Magyarországon venni egyet. Ezt a
    gépet jó ideig a VC=20-as magnójával használtam, majd egy újabb külföldi út során
    megvettük hozzá a floppy meghajtót is. Jellemző a Commodore gyártmányok minőségére,
    hogy ez a gép hosszú éveken keresztül működött. Lehet, hogy még most is elindulna, de
    már elég rég vettem elő, valahol a gyűjteményem mélyén található jól bedobozolva.
</p>

<p>
    Miután felvettek az egyetemre, a Commodore 64 tudása, ill. az én BASIC + assembly tudásom
    már nem volt elegendő, ezért hát 1992-ben vettünk egy új 286-os, 16/21 MHz-es, Hercules
    monitoros PC-t, 40 MB-os winyóval. Ezért már nem mentünk külföldre, de mivel Szentesen
    még nem volt PC-s bolt, ezért Szegeden, az ESCOM helyi kirendeltségénél ütöttük nyélbe az
    üzletet. Persze a gép elsőre nem volt jó (úgy emlékszem, hogy az alaplappal volt baja), ezért még
    egyszer vissza kellett mennünk, de a csere után jól működött nálam, egészen addig, amíg el nem adtuk.
    Időközben persze bővítgettük a gépet (színes monitor, Tseng ET-4000-es videokártya,
    Soundblaster 16-os hangkártya stb.), ezeknek az alkatrészeknek a többségét az időközben
    Szentesen nyílt Comprintnél vettük meg.
</p>

<p>
    A következő gépet, egy 486DLC-t 4 MB RAM-mal Budapesten vettük meg 1994-ben. A Wesselényi utcán
    találtunk egy olyan kedvező árat kínáló (ráadásul légkondicionált) boltot, amit egyszerűen nem
    lehetett kihagyni. 30 év távlatából úgy rémlik, hogy a bolt neve <em>PC and Model</em> vagy valami hasonló volt.
    A tulaj nagyon rendes volt, még össze is rakta a gépet (akkoriban nekem ez még
    problémát okozott volna), és ráadásul jó alkatrészeket is adott; használtuk is a gépet egy jó ideig.
</p>

<p>
    1994 után már Szentesen is voltak olyan boltok, ahol jó áron lehetett vásárolni (2003-ban 7 számtech üzlet volt
    egy akkor kb. 35000-es kisvárosban), így hát nem mentem többet se Németországba, se Ausztriába,
    se Budapestre, se Szegedre, hanem a vásárlásokat itt, helyben intéztem. A helyi
    vásárlás óriási előnye az volt, hogy ha garanciát kellett érvényesíteni - és ez a legjobb indulatú
    kereskedőnél is előfordult sajnos -, akkor nem kellett átutazni a fél világot, hanem egy rövid biciklizést
    követően megkezdődhetett az ügyintézés. A következő gépeim egy 486DX280-tól kezdve jórészt mind szentesi beszerzések
    voltak. Az új gépeken kívül sikerült néhány, ma már nem gyártott, retró gépet is beszereznem, részben ezeket is
    szentesi ismerősöktől szedtem össze, másokat pedig a netről, pl. a Vaterán keresztül.
</p>

<p>
    Persze azért Szentesen sem állt meg az idő, és itt is elérhető a gyors internet, így manapság már jó pár dolgot
    inkább a webes boltokból szerzek be. Ilyenek pl. a routerek, de vettem már Mac Mini-t vagy használt windowsos
    laptopot is a neten, a Retro Games gépeiről nem is beszélve.
</p>

<p>
    Úgy gondolom, a fentiekben sikerült egy tipikusnak mondható gépbeszerzési történetet
    felvázolni: a 80-as évek külföldi utazásai alatt megvásárolt gépek ínséges időszaka után ma már
    sok városban (vagy akár kisebb településen) van olyan üzlet, ahol lehet jó gépet,
    jó áron venni, és a webes áruházak széles kínálata is majd mindenütt elérhető. A többi pedig a jövő, csak még nem tudjuk,
    hogy a mikrogépes múlt és a PC-s jelen után mi következik majd.
</p>

</body>

</html>
