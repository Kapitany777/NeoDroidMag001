<!DOCTYPE html>
<html lang="hu">
<head>
    <meta charset="UTF-8">
    <meta name="viewport" content="width=device-width,initial-scale=1.0">

    <link rel="stylesheet" type="text/css" href="../css/main.css">

    <title>A szentesi lemezújságokról</title>

</head>

<body>
<h1>A szentesi lemezújságokról</h1>

<div class="author">Kapitány</div>

<p>
    Az 1990-es években a magyar PC-sek és amigások között egyfajta lemezújságkészítési
    láz tombolt. Mi is volt az a lemezújság? Leegyszerűsítve olyan programokról volt szó,
    amelyek szövegfileok tartalmát jelenítették meg többnyire grafikus keretbe foglalva,
    hasonlóan, mint a mai Internet-böngészők. Ezeket a szövegeket főleg tizen- és huszonéves
    fiatalok írták, és eleinte floppylemezeken, majd később az újságok CD-mellékletein terjesztették.
    Ez persze egy teljesen nonprofit, undergroundnak nevezhető tevékenység volt, pusztán a
    lelkesedés vezette az írókat. Több ilyen újság vált országszerte ismertté: a legjobb talán
    a Terror News volt, emellett a Kendermag, a TheGuide, a Booster, a CLI, a Voxel (amely
    teljesen szöveges felületen futott!) tett szert komoly olvasóközönségre; de emellett sok
    más jó (és kevésbé jó) lemezújságot is készítettek. Érdekes módon a kétezredik év felé
    alábbhagyott a készítők lendülete, és ma már sajnos nem is tudok aktív lemezújságról.
</p>

<p>
    Szűkebb környezetemben, azaz Szentesen először 1994-95 környékén vetette fel Igi egy saját
    lemezújság készítésének gondolatát. A gondolatot tett követte, Igi megírta a keretprogramot,
    (ami 320x200-as felbontásban futott), elkészült néhány cikk, amelyeket én úgymond lektoráltam,
    azaz kijavítottam a helyesírási hibákat, és 1995.02.01-én meg is jelent alkotásunk
    NYUSZ néven. Ebben a számban még csak tizenegynéhány cikk szerepelt, de lelkesedésünk
    töretlen volt. Ezt mutatja, hogy a következő számmal 1995.03.01-én jöttünk ki, megfelelően
    elborult stílusban. A harmadik szám 1995.04.03-án jelent meg, ebben már volt zene és tehenek
    is. A következő (dupla, 4-5) számot 1995.08.25-én zártuk le, ami azért volt történelmi
    jelentőségű, mert itt jelent meg először Jimmy <em>Békaélet békaréten</em> című alkotása.
    A hatodik, egyben utolsó számot valamikor 1996 júniusában adtuk ki; azért nem tudom pontosan
    a dátumot, mert a program a mostani gépemen nem akar elindulni. Később Igi készített
    egy olyan programverziót is, amely 640x480-ban futott, de ekkor már nem volt meg a kellő
    lelkesedés (mármint a cikkírók részéről), úgyhogy az SVGA NYUSZ-ból sajnos nem lett semmi.
    Egyébként arra már nem emlékszem, hogy pontosan miért is hagytuk abba az újság készítését...
    Összességében érdekes volt az újság szerkesztésében részt venni (persze a munka jó része
    Igire hárult), és azoktól, akik olvasták elborult írásainkat, pozitív visszajelzéseket kaptunk -
    az más kérdés, hogy ezek nem voltak túl sokan.
</p>

<p>
    Ezek után nem túl sokáig üldögéltünk babérjainkon. 1997 elején Áron vetette fel Jimmynek,
    hogy jó lenne készíteni egy új lemezújságot, fejlettebb keretrendszerrel, mint amilyen a NYUSZ
    volt. Így Jimmy megkereste néhány ismerősét (köztük engem is), és 1997.04.19-én megalakítottuk
    a Neoprimitives Számítástechnikai és Programozói Klubot. A klub
    egyik fő tevékenységének a lemezújságkészítést tekintettük, újságunk címe közös megegyezéssel
    Neologia lett. 1997.07.07-én jelent meg az első szám, 1997-ben 4+1, 1998-ban 3, 2000-ben pedig
    1 számot adtunk ki, azaz a diskmag 8+1 számot ért meg összesen, és 1997-től 2000-ig létezett.
    A keretprogram közös alkotás volt (legalább gyakoroltuk egy kicsit a közös munkát), Áron és
    kojak mellett én voltam a fő fejlesztő. Fő küldetésünknek a neoprimitív stílus képviseletét
    tekintettük, amit sikerrel teljesítettünk is, de emellett egész komoly hangvételű írásokat is
    megjelentettünk, és több olyan embernek adtunk lehetőséget írásainak közlésére, akik addig
    úgymond az íróasztalfióknak írtak. Megszámoltam: összesen 28-an járultak hozzá valamilyen módon a
    lap készítéséhez, ami igaz, nem túl sok, de azért volt köztük több igazán alkotó kedvű ember. A
    programot elsősorban újságok CD-mellékletén terjesztettük (CD Ultra, PC-X magazin), de kísérletképpen
    készítettünk egy Neoprimitives honlapot is, ami mai szemmel nézve valóban primitív volt :-).
    Összességében a Neologia (szerintem) felülmúlta a NYUSZ-t, magyar viszonylatban tartalmi szempontból egy
    közepes-jó lemezújságnak volt tekinthető.
</p>

<p>
    A szerkesztők és az írók egy része aztán - az internet elterjedését kihasználva - belekezdett egy webes
    felület létrehozásába, amelynek az eredménye a Lidércfény Online Kulturális Magazin lett.
    Kezdetben a régebbi, lemezújságos írásainkat használtuk fel, de hamarosan megjelentek az új írók is.
    Ez az oldal ma is működik, több ezer novella, vers és egyéb írás olvasható itt.
    De ez már egy másik történet :-)
</p>
</body>

</html>
