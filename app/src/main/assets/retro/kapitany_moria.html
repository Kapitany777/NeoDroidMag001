<!DOCTYPE html>
<html lang="hu">
<head>
    <meta charset="UTF-8">
    <meta name="viewport" content="width=device-width,initial-scale=1.0">
    
    <link rel="stylesheet" type="text/css" href="../css/main.css">

    <title>The Dungeons of Moria</title>

</head>

<body>
    <h1>The Dungeons of Moria</h1>

    <div class="author">Kapitány</div>

    <p>
        Unokatestvérem, Zoli 1997 karácsonyának harmadik napján délelőtt eljött hozzánk (a karácsonykor szokásos rokoni látogatásra),
        és elhozta a <i>The Dungeons of Moria</i> című játékot. Ezt egy CD-n találta, és
        elmondása szerint egy igen jó programról volt szó. Első látásra kissé furcsa volt a dolog, hiszen egy karakteres
        képernyőn futó játékról van szó, de ahogy többet és többet játszottunk, egyre érdekesebbé vált. A játék egy RPG
        rendszerre épülő kalandjáték, ahol hősünket egy kukac (@) jelképezi. Az ellenfeleket betűk jelzik, általában a
        kisbetű gyengébb, a nagybetű pedig keményebb ellenfelet ábrázol. Hát igen, elég furcsa volt, amikor a kukaccal
        fejvesztve menekültünk egy R betű elől! A megjelenítés nem éri el a ma elvárt színvonalat (a programot 1983-ban kezdték
        el fejleszteni, az a verzió, amely nekem megvan, az 1992-es), viszont a rendszer nagyon jól ki van dolgozva, ami
        feledteti egy bizonyos mértékig a gyengébb grafikát. Egészen jó poénok vannak benne: pl. a boltossal lehet alkudozni, aki
        különféle sértéseket vág a fejünkhöz, pl. <i>Troll volt az anyád!</i>, ami egy fél-troll esetén még igaz is lehet... A
        föld alatt labirintusokban lehet mászkálni, itt kidolgozták a fáklya használatát, vannak titkos ajtók, le- és felfelé
        vezető lépcsők és még sok érdekes dolog. Végül is a délelőtti játék átnyúlt a délutánba, és még a következő
        napokban is játszottunk néhány órát a programmal. Ajánlom mindenkinek, próbálja ki a játékot, érdekes lesz a mai
        multimédiás csodák után egy ilyen stílusú programmal játszani...
    </p>

    <p>
        Ma már persze tudom, hogy a Moria egy híres roguelike játék, de akkoriban meglepetésként ért a dolog :-)
    </p>
</body>

</html>
